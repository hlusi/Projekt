1.	Měření napětí a frekvence elektrických signálů osciloskopem
Teoretický úvod: 
Osciloskop patří mezi nejdůležitější a nejpoužívanější měřicí přístroje. Zatímco analogový osciloskop umožňoval určování základních časových a amplitudových parametrů (nebo fáze pomocí režimu X-Y) a to hlavně prostým odečtem a přepočítáním z rastru obrazovky, digitální osciloskopy se stávají ve spolupráci s interními i externími aplikacemi přístrojem, který poskytuje velmi sofistikované nástroje a z nich plynoucí výsledky.
Osciloskopy lze rozdělit na analogové a digitální. Analogové jsou starší a konstrukčně jednodušší, jejich základní součástí je obrazovka (obrazová elektronka). Obsahuje žhavenou katodu, z níž jsou emitovány elektrony, záporně nabitou mřížku, která ovlivňuje fokusaci a intenzitu svazku elektronů (a tím i jas stopy na obrazovce), dvě anody, kterými je svazek elektronů zaostřován a následně urychlován; dále vertikální a horizontální elektrostatický vychylovací systém. Na panelu osciloskopu najdeme ovládací prvky umožňující horizontální a vertikální posun stopy a regulaci jasu a zaostření stopy. Čelní stěna obrazovky je na vnitřním povrchu pokryta luminiscenční vrstvou, která světélkuje v místě kam dopadá svazek elektronů, čímž vzniká světelná stopa. Před stínítkem obrazovky je umístěn souřadnicový rastr, sloužící k odečítání časových (osa x) i amplitudových (osa y) parametrů zobrazovaného signálu. Na vertikální vychylovací systém obrazovky (horizontálně orientované vychylovací destičky) je připojen vertikální zesilovač zesilující zkoumaný napěťový signál, jeho ovládacími prvky –přepínačem a plynulým regulátorem –lze měnit velikost zeslabení či zesílení napětí přiváděného na vstup osciloskopu. Polohy přepínače určují hodnoty tzv. vychylovacího činitele, který udává velikost vstupního napětí pro vertikální výchylku o velikosti jednoho dílu souřadnicového rastru.
